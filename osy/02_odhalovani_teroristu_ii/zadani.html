<html>
<head>
<meta http-equiv="Content-Type" content="text/html; charset=utf-8">
</head>
<body>

<h1>Odhalování teroristů II.</h1>

<p>Úkolem je vytvořit část programu, který umožní rychlou analýzu 
záběrů z kamerového systému letiště. Implementace bude využívat 
procesy k tomu, aby na předložených snímcích vyhledala obrazy
hledaných teroristů. Úloha je podobná úloze na vlákna. Liší se 
ale v technických detailech (sdílená paměť, ...). Přečtěte si 
důkladně tyto poznámky v odstavci Nápověda.</p>

<p>Předpokládáme, že na letišti existuje kamerový systém, který 
na požádání dodá aktuální snímek. Tomuto systému budeme říkat
scanner. Dále předpokládáme, že existuje obrazová databáze hledaných
teroristů. Pro jednoduchost předpokládáme, že databáze má nejvýše 32
položek. Konečně, máme k dispozici rozhraní na zodpovědného bezpečnostního
pracovníka (officer), kterému předáváme vyhodnocené snímky s informací, zda
na nich jsou nějací z hledaných teroristů nebo ne.</p>

<p>Vaším úkolem bude implementovat část programu, která bude žádat o snímky
ze scanneru, ve získaném snímku bude vyhledávat hledané teroristy
z databáze a o výsledcích hledání bude informovat příslušného pracovníka
(officer). Naší snahou je zpracovávat co nejvíce snímků a co nejrychleji.
Proto použijeme řešení s paralelně běžícími procesy, které dokáže výpočetní 
zátěž rozložit na více procesorů/jader.</p>

<p>Vaším úkolem je využít následující rozhraní a implementovat funkci 
<tt>TerroristHunter</tt>:</p>
<pre>#ifndef __PROGTEST__

#define TERRORIST_SIZE  100
#define IMAGE_SIZE      400

typedef struct TTerrorist
 {
   int              m_W;
   int              m_H;
   unsigned char    m_Data[TERRORIST_SIZE][TERRORIST_SIZE];
 } TTERRORIST;

typedef struct TImage
 {
   int              m_W;
   int              m_H;
   unsigned char    m_Data[IMAGE_SIZE][IMAGE_SIZE];
 } TIMAGE;

void  TerroristHunter    ( int               databaseSize,
                           TTERRORIST      * database,
                           int               processes,
                           TIMAGE        *(* scanner) ( void ),
                           void           (* officer) ( TIMAGE *, int ) );
#endif /* __PROGTEST__ */
</pre>
Význam deklarací je následující:
<ul>
 <li>Struktura <tt>TIMAGE</tt> reprezentuje jeden obrázek z kamery. Složka
   <tt>m_W</tt> udává šířku a <tt>m_H</tt> výšku obrázku. Vlastní
   obrazová data jsou předaná v podobě 2D pole <tt>m_Data</tt>. Toto
   pole je staticky alokované, obsahuje <tt>m_H</tt> řádek a <tt>m_W</tt> 
   sloupců platných dat (zbytek je nedefinovaný, výška i šířka 
   obrázku jsou menší rovny maximální velikosti). V každém prvku pole je uložena "barva" 
   - odstín šedé od 0 do 254. Hodnota 255 má zvláštní význam, viz níže.</li>

 <li>Struktura <tt>TTERRORIST</tt> reprezentuje jeden obrázek teroristy. 
   Sturktura a význam složek je stejný jako v případě <tt>TIMAGE</tt>.</li>

 <li>Funkce <tt>TerroristHunter</tt> je rozhraní pro Vaší implementaci.
  Tato funkce zajišťuje celý proces získávání/zpracování/odevzdávání   
  obrazů. Má následující parametry:
  <ul>
   <li><tt>databaseSize</tt> udává počet hledaných teroristů v databázi.
     Celkový počet je vždy maximálně 32.</li>
   <li><tt>database</tt> je pole obrázů hledaných teroristů.
     Pole má vyplněno prvních <tt>databaseSize</tt> položek.</li>
   <li><tt>processes</tt> je  počet pracovních procesů, které má Vaše
     implementace vytvořit. Mezi tyto procesy se bude rozkládat výpočetní zátěž.</li>
   <li><tt>scanner</tt> je ukazatel na funkci generující snímek. Vaše 
     implementace bude tuto funkci volat vždy, když bude potřebovat další
     snímek ke zpracování. Funkce vrátí ukazatel na načtený snímek nebo  
     hodnotu <tt>NULL</tt>, pokud již další snímky nejsou k dispozici    
     (konec směny).</li>
   <li><tt>officer</tt> je ukazatel na funkci, které budete odevzdávat
     zpracované a vyhodnocené snímky. Parametrem funkce je zpracovaný 
     snímek (ukazatel na něj) a pole příznaků, kteří teroristé byli na snímku
     detekování. Druhý parametr (hodnotu <tt>int</tt>) chápejte jako bitové pole, kde každému
     bitu odpovídá jeden terorista z databáze (bit 0 bude mít hodnotu 1 pokud 
     obrázek obsahoval teroristu z <tt>database[0]</tt>, bit 1 bude mít hodnotu 1 pokud
     obrázek obsahoval teroristu z <tt>database[1]</tt>, ...). Každý zpracovávaný obrázek 
     předávejte touto funkcí pouze jednou, v okamžiku kdy již vyhodnotíte přítomnost/nepřítomnost 
     všech hledaných teroristů z databáze.</li>
  </ul></li>
</ul>

<p>Vaše implementace bude mít následující hrubou strukturu:</p>
<ul>
 <li>Inicializuje Vaše struktury (fronty), do kterých budete ukládat zpracovávané
   požadavky.</li>
 <li>Vytvoří <tt>processes</tt> synovských procesů, každý z těchto procesů bude podle 
   potřeby vyhledávat teroristy z databáze ve zpracovávaných obrazech.</li>
 <li>Rodičovský proces bude v cyklu volat <tt>scanner</tt> a bude rozdělovat práci 
   mezi ostatní procesy.</li>
 <li>Synovské procesy zpracovávají příchozí požadavky, po vyhodnocení vracejí výsledky hledání 
  (i výsledky negativní) rozhraním <tt>officer</tt>.</li>
 <li>Po zpracování všech požadavků (scanner začne vracet NULL) ukončíte vytvořené procesy, 
  uvolníte Vámi alokované prostředky a vrátíte se z volání <tt>TerroristHunter</tt>. Pozor - 
  funkce <tt>TerroristHunter</tt> se musí vrátit právě jednou, v rodičovském procesu. Synovské 
  procesy musí zaniknout (např. funkcí <tt>exit()</tt>), tedy z funkce <tt>TerroristHunter</tt> 
  se nikdy nevrátí.</li>
</ul>

<p>Jak vyhledávat teroristy: na rozdíl od reálné situace uvažujeme řadu zjednodušení. Obrázky
vyhledáváme na přesnou shodu (neuvažujeme zmenšení, zvětšení, natočení, intenzitu osvětlení  
ani změnu vzhledu hledaných osob). Úloha je tedy variantou vyhledávání matice v matici.      
Aby byla výpočetně náročnější (a aby více vyniklo paralení zpracování), předpokládáme, že
obrázek teroristy v databázi má vymaskované pozadí. Hodnoty barvy 0-254 v obrázku teroristy se musí 
přesně shodovat s hodnotou barvy v obrazu. Pokud má nějaký prvek v obrazu teroristy hodnotu 255, 
jedná se o pozadí, které neuvažujeme (tedy na prohledávaném obrazu v tomto místě může být cokoliv). 
Příklad je v přiloženém zdrojovém kódu. První obrázek (<tt>i0</tt>) obsahuje teroristy <tt>t0</tt> a 
<tt>t1</tt>. Druhý obrázek (<tt>i1</tt>) obsahuje teroristu <tt>t1</tt> a třetí obrázek neobsahuje žádného.</p>

<p>Odevzdávejte zdrojový kód s implementací požadované funkce <tt>TerroristHunter</tt> a s případnými dalšími 
podpůrnými funkcemi, které Vaše implementace potřebuje. Deklarace struktur <tt>TIMAGE</tt> a <tt>TTERRORIST</tt> 
a definice symbolických konstant jejich velikosti ponechte v bloku podmíněného překladu. Za základ implementace 
můžete použít přiložený příklad použití (vzorová data). Do Vaší implementace nevkládejte funkci <tt>main</tt> 
ani direktivy pro vkládání hlavičkových souborů. Funkci <tt>main</tt> a hlavičkové soubory lze ponechat pouze 
v případě, že jsou zabalené v bloku podmíněného překladu (viz přiložená vzorová data). Při implementaci 
nepoužívejte STL.</p>


<hr>
<b>Nápověda:</b><br>
<ul>
 <li>Pokud je ze scanneru čteno celkem <tt>n</tt> obrázků a máme vyhledávat <tt>m</tt> teroristů,
   pak je potřeba pro celkem <tt>m x n</tt> vyhledat teroristu v obrázku. Každé vyhledání může trvat 
   různě douho (v závislosti na velikosti obrázků). Proto je vhodné přidělovat výpočetní problémy jemně. 
   Umožněte výpočet každého z <tt>m x n</tt> vyhledání procesem, který je právě volný. Zkuste problém 
   převést na nějakou modelovou synchronizační úlohu.</li>

 <li>Pokud je obrázek teroristy větší než obrázek z kamery, pak prohledání nemusíte provádět - terorista 
   tam není (ale testovací prostředí takové vstupy nezadává).</li>

 <li>Funkce <tt>TerroristHunter</tt> je volaná opakovaně, pro různé vstupy. Nespoléhejte se na inicializaci
   globálních proměnných - při druhém a dalším zavolání budou mít globální proměné hodnotu jinou. Je rozumné
   případné globální proměnné inicializovat na začátku funkce <tt>TerroristHunter</tt>.</li>

 <li>Testovací prostředí samo o sobě nevytváří žádné další procesy a vlákna, tedy funkce <tt>TerroristHunter</tt> 
  sama o sobě nemusí být reentrantní (může používat globální proměnné).</li>

 <li>Obrázky v databázi alokovalo testovací prostředí. Testovací  prostředí se také postará o jejich uvolnění 
   po dokončení práce <tt>TerroristHunter</tt>. <b>Pozor</b> - toto neplatí o obrázkách z kamery. Obrázky z kamery 
   (poté, co jej převezmete od volání <tt>scanner</tt>) je ve Vaší správě, uvolněte jej sami až jej nebudete 
   potřebovat. K uvonění použijte volání <tt>free()</tt>. Dále samozřejmě musíte ovšem uvolňovat ty prostředky, 
   které si alokujete Vy sami.</li>

 <li>Vlastní vyhledávání obrázku v obrázku lze naprogramovat pomocí funkce (či lépe 2 funkcí), 
   které mají dohromady cca 20 řádek kódu (včetně hlaviček a deklarací proměnných).</li>

 <li>Pokud má obrázek teroristy velikost <tt>Wt x Ht</tt> a obrázek z kamery <tt>Wk x Hk</tt>, pak
     obrázek teroristy musíte přiložit a porovnat celkově na <tt>(Wk - Wt + 1) x (Hk - Ht + 1)</tt>
     místech. Neuvažujte situaci, že by část obrázku teroristy obsahující pouze pozadí byla mimo obrázek 
     kamery.</li>
 <li>Obrázky musíte načtat, zpracovávat a odevzdávat průběžně. Postup, kdy si všechny obrázky načtete do 
     paměťových struktur a pak je začnete zpracovávat, nebude fungovat.</li>
 <li>Volání <tt>officer</tt> je reentrantní, není potřeba je serializovat (obalovat mutexy). Naopak, 
     vyhodnocené fotografie odevzdávejte přímo z výpočetních procesů, paralelně.</li>
 <li>Za zálad řešení samozřejmě použijte odladěnou úlohu s vlákny. Rozdíl je v deklaraci struktur obrázků 
     (shora omezená velikost usnadní implementaci meziprocesové komunikace) a v oddělení obrázku z kamery 
     a teroristy (terorista je výrazně menší).</li>
 <li>POSIX mutexy a POSIX podmíněné proměnné nejsou použitelné. Nelze volat vytváření vláken. Úlohu musíte 
     řešit prostředky, které jsou nabízené pro procesy (<tt>fork</tt>, <tt>wait</tt>, ...).</li>
 <li>K synchronizaci můžete používat System V IPC prostředky (sdílená paměť, pole semaforů, fronty zpráv),
     dále sdílenou paměť vytvořenou <tt>mmap</tt> a POSIX semafory (<tt>sem_init</tt>, ...). Při používání 
     POSIX semaforů dejte pozor na jejich inicializaci (sdílené) a umístění (sdílená paměť).</li>
 <li>Největším problémem je sdílení dat mezi procesy. Využijte sdílenou paměť. Do této paměti budete muste 
     umístit řídící proměnné, synchronizační prostředky (semafory) i testované obrázky. Sdílená paměť je 
     poměrně omezený prostředek, celková velikost její alokace je omezena OS. V testovacím prostředí máte 
     k dispozici max. 4MB sdílené paměti, do které se Vaše data musí vejít.</li>
 <li>Sdílená paměť se alokuje po stránkách (4KB). I když chcete pouze 1B, systém pro Vás musí alokovat celou 
     stránku. Proto je lepší sdílená data shlukovat do struktur a alokovat celé struktury. Ideálně budete 
     alokovat pouze jeden blok sdílené paměti.</li>
 <li>Umisťovat objekty do sdílené paměti je odvážný krok, který pro zdárné zvládnutí vyžaduje znalosti vnitřní 
     implementace objektů. Je potřeba zvážit zejména následující:
     <ul>
       <li>Objekty nesmí mít virtuální metody. Pokud virtuální metody mají, musí být zajištěna stejná adresa 
        VMT a metod v jednotlivých procesech. To platí i pro šablony a vícenásobné dědění. Zajištění stejného 
        paměťového obrazu je realistické pouze pro ten samý spustitelný soubor.</li>
       <li>Ve sdílené paměti musíte objekt alokovat pomocí vlastního přetíženého operátoru <tt>new</tt>.
       </li><li>Operátor <tt>delete</tt> musí být také přetížený. Bývá rozumné jej přetěžovat ve třídě, jejíž 
        instanci chcete umístit do sdílené paměti.</li>
     </ul></li>

 <li>Nezapomeňte IPC prostředky na konci výpočtu uvolňovat. Pokud to neuděláte, sdílené prostředky snadno 
     vyčerpáte a další tesování bude neúspěšné.</li>

 <li>Jak je to s pamětí alokovanou pro obrázky? Obrázky teroristů jsou alokované v testovacím prostředí
    a jsou uvolněné testovacím prostředím po doběhnutí <tt>TerroristHunter</tt>. Obrázky nejsou ve sdílené 
    paměti, ale voláním <tt>fork()</tt> se zkopírují do synovských procesů. Protože je neměníte, <b>není</b> 
    potřeba je nikam kopírovat (např. do sdílené paměti).</li>

 <li>Obrázky z kamerového subsystému jsou alokovány v procesu volajícího. Nejsou alokované ve sdílené paměti. 
    Pokud je potřebuejte někam předat, budete je muset zkopírovat do nějaké své sdílené paměti. Až nebude
    potřeba, <b>uvolněte</b> obrázek předaný funkcí <tt>scanner()</tt> voláním <tt>free()</tt>. Typicky to 
    bude po zkopírování do sdílené paměti.</li>

 <li>Obrázky předávané funkci <tt>officer()</tt> budou kopie, které si vytvoří Vaše implementace. Není 
    podstatné, zda jsou alokované ve sdílené paměti nebo ne. Naopak, je důležité, aby byla správně 
    zachovaná velikost i obsah obrázku. Testovací prostředí ve funkci <tt>officer()</tt> předaný obrázek 
    pouze čte. Nesnaží se jej nijak uvolnit. Případné uvolnění paměti musíte případně provést sami po 
    návratu z volání <tt>officer()</tt>.</li>

 <li>Nedoporučujeme používat pro implementaci IPC signály (např. async IO).
</li></ul>

<hr>
<b>Co znamenají jednotlivé testy:</b><br>
<dl>
 <dt><b>Test zrychleni vypoctu</b></dt><dd>Testovací prostředí spouští Vaši
funkci pro ta samá vstupní data s různým počtem procesů. Měří se čas běhu
(wall i CPU). S rostoucím počtem procesů by měl wall time klesat, CPU time 
mírně růst (procesy mají možnost běžet na dalších CPU). Pokud wall time
neklesne, nebo klesne málo (např. pro 2 procesy by měl ideálně klesnout na 
0.5, existuje určitá rezerva), test není splněn.</dd>

 <dt><b>Test rozložení zátěže</b></dt><dd>Testovací prostředí předloží 
Vašemu programu relativně hodně fotografií teroristů (např. 20) a pouze
jeden  velký obrázek z kamery. Výpočetní výkon by se měl rozložit mezi
procesy (např. pro 4 procesy by měl wall time být 1/4 sekvenčního času). Pokud 
přiřazujete výpočty tak, že fotografie z kamery = 1 proces, testem neprojdete
(ztráta 50% bodů).</dd>

 <dt><b>Busy waiting - vypocetni procesy</b></dt><dd>Do volání
<tt>scanner</tt> testovací prostředí vkládá uspávání (např. na 100
ms). Výpočetní procesy tím nemají práci. Pokud výpočetní procesy nejsou 
synchronizované blokujícím způsobem, výrazně vzroste CPU time.</dd>

 <dt><b>Busy waiting - scanner proces</b></dt><dd>Do volání <tt>officer</tt>
je vložena pauza. Pokud je špatně blokován proces scanneru, výrazně vzroste
CPU time. (Tento scénář je zde méně pravděpodobný.)</dd>

 <dt><b>Busy waiting - complex</b></dt><dd>Je kombinací dvou posledně
jmenovaných testů.</dd>
</dl>

</body>
</html>
