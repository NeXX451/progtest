<html>
<head>
<meta http-equiv="Content-Type" content="text/html; charset=utf-8">
</head>
<body>

<h1>Velká čísla</h1>

<p>Úkolem je realizovat třídu <tt>CBigInt</tt>, která bude reprezentovat celá kladná čísla s 
(téměř) neomezeným rozsahem.</p>

<p>Celá čísla typu <tt>int</tt>, <tt>long long int</tt>, ... mají fixní velikost,
tedy omezený rozsah. Pokud potřebujeme výpočty ve větším rozsahu hodnot, musíme si pro ně vytvořit vlastní
datový typ. Třída implementující tento datový typ bude číslo ukládat ve vnitřní reprezentaci, kterou 
bude podle potřeby natahovat (alokovat větší prostor). Vaším úkolem je takovou třídu realizovat. 
Pro zjednodušení implementace jsou následující omezení:</p>

<ul>
 <li>Ukládáme pouze celá čísla (kladná a nulu). Záporná čísla nejsou implementovaná.</li>
 <li>Z matematických operací implementujeme pouze sčítání a násobení.</li>
</ul>


<p>Realizovaná třída tedy musí splňovat následující rozhraní:</p>
<dl>
 <dt>konstruktor implicitní</dt><dd>inicializuje objekt, který bude reprezentovat hodnotu 0.</dd>
 <dt>konstruktor s parametrem celého čísla <tt>unsigned int</tt></dt><dd>inicializuje objekt, 
   reprezentující toto číslo.</dd>
 <dt>konstruktor s parametrem řetězce (ASCIIZ)</dt><dd>inicializuje objekt s hodnotou, jejíž 
   desítková reprezentace je v předávaném řetězci.</dd>
 <dt>kopírující konstruktor</dt><dd>bude implementován, pokud to vnitřní struktury Vaší třídy vyžadují.</dd>
 <dt>destruktor</dt><dd>bude implementován, pokud to vnitřní struktury Vaší třídy vyžadují.</dd>
 <dt>přetížený operátor =</dt><dd>bude umožňovat přiřazení z celého čísla, řetězce a jiné instance 
   <tt>CBigInt</tt>.</dd>
 <dt>operátor &lt;&lt;</dt><dd>bude umožňovat výstup objektu do C++ streamu (desítková reprezentace, 
   bez zbytečných úvodních nul).</dd>
 <dt>operátor &gt;&gt;</dt><dd>bude umožňovat načtení ze vstupního streamu (vstup bude v desítkovém zápisu).</dd>
 <dt>operátor +</dt><dd>umožní sečíst dvě čísla typu <tt>CBigInt</tt>, a dále <tt>CBigInt</tt> a celé číslo
a <tt>CBigInt</tt> a ASCIIZ řetězec reprezentující celé číslo.</dd>
 <dt>operátor +=</dt><dd>umožní k číslu <tt>CBigInt</tt> přičíst jiné číslo <tt>CBigInt</tt>, celé číslo nebo
  číslo v podobě ASCIIZ řetězce.</dd>
 <dt>operátor *</dt><dd>umožní vynásobit dvě čísla typu <tt>CBigInt</tt>, a dále <tt>CBigInt</tt> a celé číslo
a <tt>CBigInt</tt> a ASCIIZ řetězec reprezentující celé číslo.</dd>
 <dt>operátor *=</dt><dd>umožní číslo typu <tt>CBigInt</tt> přenásobit jiným číslem <tt>CBigInt</tt>, celým číslem
  nebo  číslem v podobě ASCIIZ řetězce.</dd>
</dl>

<p>Odevzdávejte zdrojový soubor, který obsahuje Vaší implementaci třídy <tt>CBigInt</tt>. V odevzdávaném souboru
nenechávejte vkládání hlavičkových souborů, Vaše testovací funkce a funkci <tt>main</tt>. Pokud v souboru 
chcete ponechat <tt>main</tt> nebo vkládání hlavičkových souborů, vložte je do bloku podmíněného překladu. 
</p>

<p>V tomto příkladu není poskytnutý předpis pro požadované rozhraní třídy. Z textového popisu, ukázky použití 
níže a znalostí přetěžování operátorů byste měli být schopni toto rozhraní vymyslet.</p>


<b>Ukázka použití třídy:</b><br>

<pre>CBigInt       a, b;
istringstream is;
a = 10;
a += 20;  // a = 30 
a *= 5;  // a = 150 
cout &lt;&lt; a;  // 150
b = 3 + a;  // b = 153 
b = a * 7;  // b = 1050 
cout &lt;&lt; a;  // 150

a = "12345678901234567890";
a += "99999999999999999999";  // a = 112345678901234567889 
a *= "54321987654321987654";  // a = 6102840582289286403810728658624282842406 
cout &lt;&lt; a;  // 6102840582289286403810728658624282842406
a *= 0;  // a = 0 
cout &lt;&lt; a;  // 0
a = 10;
b = a + "400";  // b = 410 
b = a * "15";  // b = 150 
cout &lt;&lt; a;  // 10

is . clear ();
is . str ( " 1234" );
is &gt;&gt; b; // b = 1234, is . fail() = 0
is . clear ();
is . str ( " 12 34" );
is &gt;&gt; b; // b = 12, is . fail() = 0
is . clear ();
is . str ( "999z" );
is &gt;&gt; b; // b = 999, is . fail() = 0
is . clear ();
is . str ( "abcd" );
is &gt;&gt; b; // b = 999, is . fail() = 1

</pre>

<hr>
<b>Nápověda</b><br>
<ul>
 <li>Testovací prostředí kontroluje hodnoty ve Vašich objektech tím, že si je zašle do výstupního proudu 
  a kontroluje jejich textovou podobu. Dokud Vám nebude správně fungovat výstup, budou všechny testy negativní.</li>
 <li>Operátor pro výstup implementujte správně -- neposílejte data na <tt>cout</tt>, posílejte je do předaného 
  výstupního proudu. Za výstupem čísla do proudu nepřidávejte odřádkování ani jiné bílé znaky.</li>
 <li>Pokud Vám program nejde zkompilovat, ujistěte se, že máte správně přetížené operátory. Zejména si 
  zkontrolujte kvalifikátory <tt>const</tt>.</li>
 <li>V jednoduché variantě lze velká čísla reprezentovat uvnitř třídy jako řetězec jejich desítkové
  hodnoty. Sčítání a násobení lze provádět tak, jak jsme se jej učili na základní škole. Tento postup není 
  moc rychlý, ale správně implementované řešení na tomto principu vyhoví všem testům kromě bonusového 
  testu rychlosti.</li>
 <li>Bonusový test (rychlost) vyžaduje rychlé násobení. Test spočívá ve výpočtu faktoriálů velkých čísel 
  (např. 5000!). Desítková reprezentace z minulého bodu není vhodná. Lepší výsledky dává binární 
  reprezentace.</li>
 <li>Načítání ze streamu musí správně manipulovat s příznakem chyby (fail bit). Chování <tt>CBigInt</tt> 
  má být stejné jako chování pro celá čísla (čtou se desítkové cifry dokud to lze, úvodní bílé znaky se 
  přeskakují, pokud je načtena alespoň jedna cifra, čtení uspěje). Pokud je na vstupu nečíselná hodnota 
  (nelze načíst ani jednu cifru), musíte nastavit fail bit a nechat v proměnné její nezměněnou původní 
  hodnotu (viz ukázka, hodnota 999). Pro nastavení příznaku chyby se hodí <tt>is . setstate (ios::failbit)</tt>. 
  Dále, pro načtení jednoho znaku dopředu bez jeho faktického odstranění ze streamu se hodí metoda 
  <tt>is . peek()</tt>.</li>
 <li>Pokud se v operandu objeví celé číslo reprezentované jako ASCIIZ řetězec (např. operand pro +, +=, *, *=, =, ...),
  je v testovacím prostředí garantováno, že se skutečně jedná o platný zápis desítkového čísla (obsahuje 
  pouze znaky 0 až 9). Pokud chcete mít implementaci zcela robustní, můžete při detekci chyby formátu vyhodit 
  výjimku. Ale tato vlastnost nebude (vzhledem k platným vstupům) testovaná.</li>
 <li>Použití třídy předpokládá pouze 4 operátory, ale přetížené pro mnoho datových typů. Navrhněte rozhraní tak, 
  abyste neměli zbytečně dlouhou implementaci. Využijte vlastností C++ (konstruktor uživ. konverze, implicitní parametry).</li>
</ul>

</body>
</html>
