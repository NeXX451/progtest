<html>
<head>
<meta http-equiv="Content-Type" content="text/html; charset=utf-8">
</head>
<body>

<h1>Hurá na prázdniny!</h1>

<p>Blíží se doba prázdnin a po dvou semestrech programování na oblíbeném
automatickém vyhodnocovacím systému je potřeba změna. Na prázdniny je
potřeba se připravit a sbalit. Jako poslední domácí úlohu z programování
proto realizujete program, který Vám s balením na dovolenou pomůže.</p>

<p>Předpokládáme, že na dovolenou s sebou balíme do kufru následující 
věci:</p>
<ul>
 <li><tt>CClothes</tt> - oblečení, hmotnost 500g/ks. Samozřejmě je potřeba mít 
evidovaný i jeho stručný popis (řetězec).</li>
 <li><tt>CShoes</tt> - boty, hmotnost 750g/ks.</li>
 <li><tt>CKnife</tt> - nůž o hmotnosti 100g/ks. Poznamenáme si délku jeho čepele (v cm).</li>
 <li><tt>CGPS</tt> - naprostá nezbytnost, hmotnost 250g/ks.</li>
</ul>

<p>Veškeré nezbytnosti si balíme do kufru <tt>CSuitcase</tt>. Kufr má
obrovskou výhodu - vejde se do něj naprosto vše a jeho hmotnost je pouze
2000g. Navíc v naší implementaci bude schopen poskytovat cenné výstupy 
díky svému rozhraní:</p>
<ul>
 <li>Metodou <tt>Add</tt> půjde přidat libovolné vybavení výše.</li>
 <li>Metodou <tt>Weight</tt> půjde zjistit hmotnost celého kufru (včetně
 obsahu). Hmotnost vrátí jako celé číslo.</li>
 <li>Metodou <tt>Danger</tt> nám kufr zjistí, zda se v něm nenachází
 nebezpečná věc (to se hodí např. při kontrole na letišti). Za nebezpečnou
 věc v naší implementaci považujeme nůž s čepelí delší než 7 cm. Pokud je v
 kufru nebezpečná věc, metoda vrátí <tt>true</tt>.</li>
 <li>Metodu <tt>Count</tt>, která nám zjistí počet věcí v kufru (vrací celé
 číslo).</li>
 <li>Operátor <tt>&lt;&lt;</tt>, kterým půjde zobrazit obsah celého kufru
 (viz ukázka níže).</li>
 <li>Dále od našeho kufru požadujeme standardní vlastnosti (aby se sám
  dokázal správně zničit, aby se dokázal správně zkopírovat, ...).
</li></ul>

<p>Vaším úkolem je navrhnout vhodné rozhraní tříd <tt>CKnife</tt>,
<tt>CGPS</tt>, <tt>CShoes</tt>, <tt>CClothes</tt> a <tt>CSuitcase</tt>. Při
realizaci se zaměřte zejména na čistotu objektového návrhu. Implementace 
vyžaduje, abyste využili dědění a polymorfismu a dále vyžaduje, abyste
atributy (členské proměnné) umístili právě jen do těch tříd, které 
je potřebují. Rozhodně nebude fungovat pokud všechny atributy umístíte do
základní třídy.</p>

<p>Odevzdávejte zdrojový soubor, který obsahuje implementaci všech
požadovaných tříd. Do odevzdávaného souboru nepřidávejte vkládání
hlavičkových souborů a funkci <tt>main</tt>. Pokud vkládání hlavičkových
souborů nebo funkci <tt>main</tt> v odevzdávaném souboru necháte, umístěte
je do bloku podmíněného překladu (<tt>#ifndef __PROGTEST__</tt> /
<tt>#endif</tt>). Vlastní program je testován v omezeném prostředí,
je omezena jednak velikost dostupné paměti a dále i doba běhu. Konkrétní
hodnoty limitů jsou zřejmé z vyhodnocení referenčního řešení.</p>

<b>Ukázka použití programu:</b><br>
<pre>CSuitcase T0;
T0 . Add ( CKnife ( 7 ) );
T0 . Add ( CGPS () );
T0 . Add ( CClothes ( "red T-shirt" ) );
T0 . Add ( CShoes () );
cout &lt;&lt; T0;
/*-----------------
Suitcase
+-Knife 7 cm
+-GPS
+-Clothes (red T-shirt)
\-Shoes
-------------------*/
// T0 . Weight () = 3600, T0 . Count () = 5, T0 . Danger () = false

CSuitcase T1;
T1 . Add ( CKnife ( 5 ) );
T1 . Add ( CClothes ( "red T-shirt" ) );
T1 . Add ( CClothes ( "blue jeans" ) );
T1 . Add ( CShoes () );
cout &lt;&lt; T1;
/*-----------------
Suitcase
+-Knife 5 cm
+-Clothes (red T-shirt)
+-Clothes (blue jeans)
\-Shoes
-------------------*/
// T1 . Weight () = 3850, T1 . Count () = 5, T1 . Danger () = false

CSuitcase T2;
T2 . Add ( CKnife ( 8 ) ) . Add ( CClothes ( "white underwear" ) ) . Add ( CShoes () );
T2 . Add ( CClothes ( "red T-shirt" ) );
T2 . Add ( CClothes ( "brown jacket" ) );
T2 . Add ( CShoes () );
cout &lt;&lt; T2;
/*-----------------
Suitcase
+-Knife 8 cm
+-Clothes (white underwear)
+-Shoes
+-Clothes (red T-shirt)
+-Clothes (brown jacket)
\-Shoes
-------------------*/
// T2 . Weight () = 5100, T2 . Count () = 7, T2 . Danger () = true
</pre>

<hr>
<b>Poznámky:</b><br>
<ul>
 <li>Výpisy v ukázce jsou umístěné do komentářů. První řádka komentáře
(řádka pomlček) a poslední řádka komentáře (opět řádka pomlček) nejsou
součástí výpisu. Výpis končí označením poslední věci v kufru a
odřádkováním.</li>

 <li>Prvním řádkem ve výpisu je označení kufru (<tt>Suitcase</tt>).</li>
 <li>Poslední prvek ve výpisu nemá značku <tt>+-</tt>, ale značku
  <tt>\-</tt>.
 </li><li>Pořadí věcí ve výpisu je shodné jako pořadí vkládání pomocí metody
  <tt>Add</tt>.</li> 
 <li>Výstupy operátorů jsou porovnávány řetězcově, dodržte formátování
  včetně bílých znaků.</li>
 <li>Nepoužívejte <tt>typeid</tt> operátor. Pro vyřešení této úlohy není
  potřeba (jeho použití zde svědčí o nesprávném návrhu). V testovacím
  prostředí úmyslně není vložen hlavičkový soubor <tt>typeinfo</tt>, použití
  <tt>typeid</tt> tedy povede k chybě při kompilaci.</li>
 <li>Místo pracné kaskády <tt>if</tt>/<tt>if else</tt> použijte pro kopírování 
  věcí v kufru polymorfismus.</li>
</ul>

</body>
</html>
